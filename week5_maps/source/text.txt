DuckDuck Go, een privacybewuste zoekmachine, is in het afgelopen jaar flink gegroeid. Het 
bedrijf verwerkte in 2013 meer dan een miljard zoekopdrachten. Het aantal zoekopdrachten 
verdubbelde na de NSA-onthullingen van klokkenluider Edward Snowden.

Meer dan een miljard zoekopdrachten is ruim twee keer zoveel als in 2012, toen DuckDuckGo 496 miljoen 
zoekopdrachten verwerkte. Dat blijkt uit de statistiekenpagina van de zoekmachine. Op een gemiddelde 
dag in 2013 verwerkte de zoekmachine 2,8 miljoen zoekopdrachten. In 2012 waren dat nog 1,4 miljoen 
zoekopdrachten.

Het aantal zoekopdrachten nam na de onthullingen van NSA-klokkenluider Edward Snowden in juni opeens
fors toe. Waar in de eerste helft van 2013 per dag gemiddeld 1,8 miljoen keer met DuckDuck Go werd 
gezocht, was dat in de tweede helft van vorig jaar 3,8 miljoen keer. Overigens nam ook het verkeer via de
DuckDuckGo-api toe: in 2013 werd die 5,9 miljard keer gebruikt, tegen 3,7 miljard keer in 2012.

De privacybewuste zoekmachine bestaat al sinds 2008, maar groeide in de afgelopen jaren hard.
In april 2010, toen de site begon met het meten van het aantal zoekopdrachten, verwerkte de zoekmachine nog 
slechts 30.000 tot 43.000 zoekopdrachten per dag. DuckDuck Go belooft dat het geen profielen samenstelt 
van zijn bezoekers, zoals bijvoorbeeld Google doet, en personaliseert zoekresultaten niet.